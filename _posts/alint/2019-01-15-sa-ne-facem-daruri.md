---
layout: post
title: Să ne facem daruri - de Nina Cassian
categories: alint
date: 2019-01-15
summary: Încă de dimineață, sărbătorita să primească de la prietenele ei o cravată argintie care să-i limpezească mâinile, o portocală care să-i împrospăteze surâsul, neapărat, câteva idei care să-i desăvârșească forma inimii.
---

Trebuie să ne facem daruri.  
Să memorăm cu atenție   
data de naștere, a noastră și a celorlalți.  
Încă de dimineață,   
sărbătorita să primească de la prietenele ei  
o cravată argintie care să-i limpezească mâinile,  
o portocală care să-i împrospăteze surâsul,   
neapărat, câteva idei   
care să-i desăvârșească forma inimii.  
  
Dacă una dintre noi s-a îndrăgostit,  
să-i dăruim imaginea duratei,  
iar dacă s-a îmbolnăvit de iubire,    
să-i dăm să bea tinerețe și demnitate   
dintr-un pahar curat, pictat cu-o floare.  
  
Unele se vor împotrivi:   
din trufie, din prea multă singurătate,   
sau pentru a nu ne rămânea datoare  
(ca și când nu ne-ar fi datoare, oricum,   
pentru că respirăm și ne mișcăm alături de ele,  
împărțind destinul unic al lumii).  
  
Să nu ne descurajăm.  
Să trecem dincolo de trufia, de singurătatea lor,  
cu daruri în mâini,   
cu adevăruri necruțătoare,   
precum și cu obiecte mai blajine,  
ca, de pildă, o zebră din material plastic,   
o măsură de vals, un abajur,  
iar dacă totul merge bine,  
cu o oglindă în care să ne cufundăm împreună obrazul,   
făcând-o vastă ca marea.   

<br/>
<br/>










